IKEA (in italiano: /iˈkɛa/; in svedese [ɪˈkeːa][2]) è un'azienda multinazionale svedese fondata da Ingvar Kamprad con sede legale principale a Leida[3][4], nei Paesi Bassi, specializzata nella vendita di mobili, complementi d'arredo e altra oggettistica per la casa. Nel febbraio 2023, era presente con 460 centri di vendita in 62 paesi,[5] gran parte dei quali in Europa, dove realizza il 70% del suo fatturato[6], e con altri centri di vendita in vari stati del mondo, tra cui Stati Uniti d'America, Brasile, Canada, Asia, Emirati Arabi Uniti, Australia e Marocco. 

Il nome IKEA è l'acronimo delle iniziali del suo fondatore Ingvar Kamprad e di Elmtaryd e Agunnaryd, la fattoria e il villaggio svedese di nascita.[7]

Viene inizialmente costituita nel 1943 come ditta di vendita per corrispondenza di articoli di uso quotidiano: penne, fiammiferi, orologi, bustine di semi e decorazioni. Kamprad, diciassettenne, decise di utilizzare la somma di denaro ricevuta dal padre come premio per lo studio, per aprire una propria attività.

Nel 1950 i mobili entrarono a fare parte dell'assortimento e nello stesso anno venne realizzato il primo catalogo: una pubblicazione di 16 pagine con illustrazioni dei vari prodotti disponibili; un segno distintivo da questo momento per l'azienda.

Nel 1953 la sede venne trasferita ad Älmhult, nel sud della Svezia, dove nel 1958 Ingvar Kamprad aprì il suo primo negozio, oggi sede del Museo IKEA. Da qui IKEA iniziò a specializzarsi gradualmente in mobili e complementi d'arredo sviluppando un proprio assortimento esclusivo, fornendo articoli di design a prezzi vantaggiosi e accessibili alla maggior parte della popolazione.

Nel 1963, venne aperto a Oslo, in Norvegia, il primo negozio al di fuori della Svezia e, nel 1965, IKEA arrivò alla capitale svedese Stoccolma, dove il gran successo riscosso fin dal giorno dell'inaugurazione sancì definitivamente l'ingresso sul mercato in grande scala. Qui, sempre nel 1965, venne inaugurato anche un nuovo spazio di vendita, chiamato "il mercato", un ambiente fatto di piccole botteghe specializzate, come un mercatino tradizionale, che ancora oggi esiste e comprende lampade, cornici, poster, articoli per bambini, articoli per ordinare la casa, strumenti da cucina, vetro, porcellana, tappeti, verde, tessuti, biancheria da letto, biancheria da bagno.

Dal 1968, IKEA iniziò a produrre i propri mobili sostituendo il legno con il più economico truciolato.

A partire dagli anni sessanta, IKEA conobbe una forte espansione territoriale e in fatto di punti vendita, raggiungendo paesi come il Giappone e la Germania (1974), il Canada, l'Australia, Hong Kong (1975) e Singapore (1978).

Negli anni '80, vennero aperti negozi in Spagna (1978 alle Canarie), Francia (1981), Belgio (1984), Stati Uniti (1985), Regno Unito (1987) e in Italia (1989), continuando una forte espansione che porterà IKEA ad avere, nel 2023, 460 negozi sparsi nel mondo. 
