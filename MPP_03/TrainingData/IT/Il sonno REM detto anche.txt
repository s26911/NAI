Il sonno REM, detto anche sonno paradosso o sonno paradossale, è una delle fasi del sonno. Esso si distingue nettamente per caratteristiche fisiologiche dalle altre fasi, che sono globalmente chiamate "sonno non REM" (NREM).

L'acronimo R.E.M. deriva dalla locuzione inglese rapid eye movement ovvero movimento oculare rapido, che è il nistagmo che avviene durante tale fase del sonno, accompagnato da altre alterazioni corporali fisiologiche come irregolarità cardiaca, respiratoria e variazioni della pressione arteriosa.

Il sonno REM rappresenta, secondo i criteri internazionali della divisione tra i vari stadi del sonno[1], l'ultima delle 5 fasi macroscopiche in cui è diviso il sonno stesso. Numerosi studi convergono nell'evidenziare che il sonno REM è la fase più spesso accompagnata dai sogni. 

Nel 1913 Henri Piéron, scienziato francese, fu il primo ad affrontare il problema della fisiologia del sonno, ma la coniazione del termine "sonno REM" fu descritto per la prima volta nel 1953 da Eugene Aserinsky nel laboratorio di ricerca di Nathaniel Kleitman, a Chicago, e in seguito William Dement estese la ricerca descrivendo la natura ciclica del sonno. Un ciclo circadiano dura di norma 40 primi

Dement e Kleitman hanno constatato sperimentalmente, svegliando i soggetti durante le varie fasi del sonno, che solo nel periodo di sonno REM si ha attività onirica con allucinazioni e autorappresentazioni, nelle quali il soggetto aveva esperienza di vissuti percettivi, assimilabili ad una forma di funzionamento psichico consono alle caratteristiche del processo primario, mentre il risveglio in fase non REM indicava esperienze mentali di tipo simile al pensiero del processo secondario.

Dement ha dimostrato che la privazione della possibilità di sognare, attraverso la privazione delle fasi REM, provoca l'insorgenza rapida di sintomi ansiosi, irritabilità, difficoltà di concentrazione, disturbi mnemonici, e se protratta a lungo, di sintomi psicotici come spunti di depersonalizzazione e di valenze paranoidi. Tutto ciò indica come sia indispensabile, per una sana integrazione psicologica, sognare.

I REM sono normali attività oculari della veglia, insieme ad altri parametri come i blink (traducibile come ammiccamenti spontanei) e attività spurie contribuiscono largamente nella polisonnografia ad identificare lo stato di veglia di un individuo. Nei REM sono inclusi anche i movimenti saccadici. 
